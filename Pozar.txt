Pożar
Niech sady goreją, gdy trzeba ocalić stóg!
Cóż trawnik, gdy zżera pożoga zieloność łąk?!
A człowiek? -- ma wartość dzierżących gaśnicę rąk
i spiesznie na wieżę dzwonniczą biegnących nóg!

Nie płaczmy nad losem paniką gonionych mew,
już jutro rachunki za zgliszcza wystawi czas!
Niech sady goreją! My mamy ratować las,
przedszkola bezbronnych, trzeszczących ze strachu drzew!

Ach, gdyby nam niebo poranne zdarzyło cud
i chmury runęły ulewą wilgotnych ciał,
i gdyby żar z sykiem się rozszedł w bezmiarach wód!

Lecz ogień. . .   Gdzie ogień?! To było złudzenie?! Mit?
Zgasł pożar nad światem i nagle się pokój stał --
to tylko ognista jutrzenka zrodziła
                                                                             świt. 
